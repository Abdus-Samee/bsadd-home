<p>আহসানুল্লা বিজ্ঞান ও প্রযুক্তি বিশ্ববিদ্যালয়ের সিএসি ডিপার্টমেন্টে চাকরিরত আছি আজ দুই বছরের বেশি হল, একজন বুয়েটিয়ান হিসেবে এখানে চাকরির অভিজ্ঞতা তুলে ধরতে চাই। পরিচয়টা সঙ্গত কারণেই সরাসরি প্রকাশ করছিনা, তবে যারা অষ্ট সম্পর্কে জানেন তারা সহজেই আমাকে চিনে ফেলতে পারার কথা।</p>

<p>প্রথমেই বলে রাখি আমি নিজেকে যোগ্য মনে করিনা শিক্ষকতার, সবসময়ই আমার কাছে এই পেশাটা অনেক ভারি কিছু মনে হত। পর্দার আড়ালে থাকাটাই আমার কাছে সবসময় সাচ্ছন্দ্যকর মনে হয়েছে, লোকচক্ষুর অন্তরালে থেকে কাজ করাই আমার কাছে সহজতর পন্থা। শিক্ষক হবার আগে তাই এটাই ভয় ছিল যে এখন আমাকে আরো একশটা ছাত্রছাত্রীর সামনে নিজেকে উপস্থাপন করতে হবে। অন্য কোথাও না হোক অন্তত ডিপার্টমেন্টে ক্লাসরুমে এমন কিছু আমার করা উচিত না যেটা আমার ছাত্রছাত্রীর সামনে খারাপ দৃষ্টান্ত তৈরি করে। এই উদাহরণটা আমি সবসময়েই দেই যে কোন বাবা যদি নিজে ধূমপান করেন, তিনি কিন্তু তার ছেলে বা মেয়ের সামনে করেননা। কোন অভিভাবক তার প্রতিপাল্যের সামনে খারাপ কোন দৃষ্টান্ত তৈরি করতে চাইবেনা কখনই, নিজে তার একান্ত জীবনে যাই করুক না কেন। তাই নিজের ভাষা, নিজের কাজ এবং নিজেকে সবার সামনে উপস্থাপন করা নিয়ে আমি ভয়ে ছিলাম শুরুতেই। কারণ  আমি খুব ভাল করেই বিশ্বাস করি যে <blockquote>প্রিমস-ক্রুস্কাল পড়ানোর মাঝেই আমার বা একজন শিক্ষকের সার্থকতা সীমাবদ্ধ না, ছেলেমেয়েগুলোকে ভদ্রতা-শিষ্টাচার এবং মানবীও গুণাবলী দীক্ষা দেয়াও শিক্ষক সমাজের দায়িত্ব। এবং সেটার জন্য যে সবাইকে ধরে ধরে Morality-101 কোর্স করাতে হবে, এমন না। নিজের ভাল কাজের মাধ্যমেও খুব সুন্দরভাবে উদাহরণ তৈরী করা যায়। </blockquote></p>

<p>যাহোক, ভাগ্যক্রমে উতরে গেলাম ইন্টারভিউ বোর্ড, কায়কোবাদ স্যার শুনে হাসলেন যে আমি সম্ভাব্যতা-সংশ্লিষ্ট কোন বিষয় পড়াতে চাইনা। বিষয়টা আমার খুবই ভাল লাগে, অংকগুলোও আমি চটপট করে ফেলি কিন্তু পরে দেখি উত্তর মিলেনাই ! কিছু একটা আমি সবসময় মিস করে যাই, ঘটনার ডিপেন্ডেন্সি-ইন্ডিপেন্ডেন্সি বা হয়ত অন্য কিছু। এক বড় ভাই ছিলেন অষ্টতে তখন, বুয়েট সিএসি এর। উনি আগেই জানিয়ে দিলেন যে আমাকে নির্বাচিত করা হয়েছে। দুশ্চিন্তায় পরার আগেই চিন্তামুক্ত হয়ে গেলাম – যেটা আমার জীবনে সবসময় হয়ে আসছে। আমি আসলে খুব কম মানুষকেই দেখেছি যে আমার মত ভাগ্যবান। ক্লাস নেয়া শুরু করলাম অক্টবারের ২৫ তারিখ, ১৮ তারিখ ছিল যোগদান। প্রথম সেমিস্টার থিওরি কোর্স পাইনি, সচরাচর শুরুতে দেয়া হয়না কাউকে। কিছু অভিজ্ঞতা অর্জন করার পর দ্বিতীয় সেমিস্টার থেকে দেয়া হয়। যখন জয়েন করি তখন ২৮ জন টিচার ছিলাম আমরা, গত ২+ বছরে টিচার সংখ্যা ২৭-৩২ এর মাঝেই ছিল সবসময়।</p>

<p>এখানে ১২ ক্রেডিট করে নিতে হয় সবাইকে মিনিমাম, আর প্রতিটা ল্যাব ছাত্রছাত্রীদের মত টিচারদের জন্যও ১.৫ ক্রেডিট করে, যেটা বুয়েটে ৩ ক্রেডিট করে টিচারদের যতদুর আমি জানি। ১২ ক্রেডিত পুর্ণ করতে তাই ৮ টা ল্যাব পেলাম আমি, ল্যাবগুলো এখানে ২.৫ ঘণ্টার। এই ১২ ক্রেডিটের বাইরে সর্বোচ্চ ৬ ক্রেডিট নেয়া যায় যার জন্য পরবর্তিতে এক্সট্রা পেমেন্টও আছে। ভাগ্য বা দুর্ভাগ্যক্রমে, সেইবার টিচার অনেক কম ছিল ফ্যাকাল্টিতে এবং পার্ট-টাইম টিচারও পাওয়া যাচ্ছিলোনা। তাই আমি আরও ৩টি ল্যাব অর্থাৎ ৪.৫ ক্রেডিট এক্সট্রা লোড পাই। সর্বমোট ১৬.৫ ক্রেডিট আমাকে নিতে হয়েছিল, ১১ টা ল্যাব এবং ৭ টা ডিফারেন্ট টপিকের ! ভালই প্যারা গেছিলো সেইবার, ছাত্রজীবনেও অতটা ডেইলি বেসিসে প্রতি সন্ধায় পড়তে বসতে হয়নাই যতটা ওই সেমিস্টারে হত।</p>

<p>ওই সেমিস্টারের পর থেকে প্রতিবারই ১৮ ক্রেডিট করে নিয়ে আসছি, তাই টাকা পয়সার দিক থেকে চিন্তা করলে ভালই ছিলাম সবসময়। তবে আমাদের পরবর্তিতে যারা জয়েন করেছে তাদের প্রথমে ১২, তারপর ১৫ এবং এরপরে ১৮ ক্রেডিট দেয়া হয়েছিল। হয়তো আমাদের ইন্টেক-গ্রুপটাকে বিভাগীয় প্রধান স্যার বেশি পছন্দ করতেন অথবা আমাদের কেউ এমন কিছু করেছিল যাতে স্যার বুঝে গেছিলেন নতুন কাউকে আর এত কোর্স শুরুতেই দেয়া যাবেনা !</p>
 
 <p>এখানে টিচারদের মাঝে একাত্মটা দারুণ, জুনিওর হিসেবে অন্যান্য কাজের চাপ বেশি থাকাটাই স্বাভাবিক। আমার খুবই অবাক লাগে যখন কোন জুনিওর এই প্রশ্ন করে যে তাকে কেন এই কাজটা করতে হচ্ছে যা কোন সিনিওর করছেনা। এটাই তো স্বাভাবিক, আমি নিজে সিনিওর হয়ে কি আমি কাজ করবো আর আমার জুনিওর কিছু করবেনা? আমার উপর যেই কাজ দেয়া হত, আমি সেটা ভালভাবেই করার চেষ্টা করতাম যদি সেটার দায়িত্ব নিতাম। আর এখানে কোন সিনিওর পাইনাই যারা কাজ গছায় দিয়ে চলে গেছেন আর কোন খবর নাই, বরং প্রায় সবাই সবসময় কন্সার্ন্ড ছিলেন। গা-ছাড়া ভাব দিতে কমই দেখেছি আমি, দুই একটা ব্যাতিক্রম থাকবেই সবসময়। দুঃখের বিষয় হল আমি যত জুনিওর কলিগ পেয়েছি এখানে, আমার নিজের ছাত্রসহ, বুয়েটিয়ান জুনিওরদের মাঝেই এই প্রবণতা দেখেছি যে নিজেকে মনে করে আই অ্যাম টু গুড টু ডু দিস টাইপ অফ এক্সট্রা ওয়ার্ক, আই ওন্ট গেট মাই হ্যান্ডস ডার্টি। আর এখানে মাসিক বেতন ছাড়া আর কোন এক্সট্রা টাকা নেই, ওই ৬ ক্রেডিট এক্সট্রা লোড ছাড়া। তাই এসব ভর্তি পরিক্ষা কনভোকেশন এর মত কামলা খাটুনি গুলো আমাদেরকেই করতে হয়, কোন অফিসার বা সংশ্লিষ্ট-পদস্থ কেউ নেই এগুলো করার। একমাত্র এক্সাম সেকশন ব্যাতিরেকে। যেকোনো পরিক্ষায় গার্ড দেয়াও বিনামুল্যে- আক্ষরিক অর্থেই !</p>

 <p>প্রাইভেট ভার্সিটি বলে মানুষ ভাবে টাকার বিনিময়ে সার্টিফিকেট, আমি অন্যদের কথা জানিনা কিন্তু নিজে আমি সেভাবেই ক্লাস নেয়ার চেষ্টা করেছি যেভাবে আমি বুয়েটের শিক্ষক হলে নিতাম। কোন ডিপ্লোমা কোর্স এর টিচার হলেও আমি এইভাবেই ক্লাস নিতাম। <blockquote>একজন শিক্ষক আসলে কিভাবে পড়ায় সেটা শুধুমাত্র তার ছাত্রছাত্রীদের উপর নির্ভর করা উচিত না- তার নিজস্ব একটা মানদণ্ডও থাকা উচিত যে আমি ছাত্রছাত্রীদেরকে কতটুকু শেখাতে পারলাম বা দিতে পারলাম।</blockquote> এইখানে এটা সবাই একান্ত চেষ্টা করে, প্রাইভেট ভার্সিটি হওয়া স্বত্তেও। কিন্তু সমস্যা এখানকার ছাত্রদের নিয়ে, তারা খুবই অনিচ্ছুক বেশি জানতে বা পড়তে – অন্তত ক্লাসরুমে। আপনি একটু বেশি পড়াতে গেলেই দেখবেন তারা সেটা আর নিচ্ছেইনা, একের পর এক অনলাইনে জিরো পেয়ে যাচ্ছে। এখানে ল্যাবে ১টা ফেল থাকলেই পুরো সেমিস্টার ড্রপ হয়ে যায় তাই ছাত্ররা জানে যে টিচার হয়তো লিনিয়েন্ট হয়ে তাকে ৪০ দিয়ে পাশ করায় দিবে, সেমিস্টারে ৭০ হাজার টাকার মায়া ছাত্ররা না বুঝলেও শিক্ষকরা বুঝবে তাদের বাবা মায়ের কষ্ট। যেই নিয়ম ছাত্রদের আরও পড়ালেখা করতে বাধ্য করার কথা, তা এখন শিক্ষকদের হাতকড়া। তবে এটা পুরা চিত্র না, এখানে আমি অনেক ছাত্রছাত্রী পেয়েছি যারা আসলে কোডিং বা অ্যাকাডেমিকস তে অনেক বুয়েটিয়ান এর চেয়ে ভাল, শুধুমাত্র একটা ভর্তি পরিক্ষায় ভাল না করার কারণে আজকে এখানে এসে হতাশ হয়ে পরেছে কিন্তু তারপরেও অনেক ভাল করে যাচ্ছে। এরকম অনেক ছাত্রছাত্রীও আছে যারা বাবার অঢেল টাকায় এখানে পড়তে এসেছে এবং তাদের যায় আসেনা এখানে কি হচ্ছে বা কি পড়ানো হচ্ছে। এক কথায় এখানকার স্টুডেন্টদের একটা অংশই আরেকটা অংশকে টেনে নিচে নামিয়ে রাখছে, টিচারদের প্রয়াসকে সফল হতে দিচ্ছেনা। তবে একটা বিষয় না বললেই নয়, আগে শুনতাম প্রাইভেট ভার্সিটির ছেলেমেয়েরা ম্যানার বা এথিকস জানেনা কিন্তু আমার অভজ্ঞতা সম্পুর্ন ভিন্ন, আমি আমার ক্লাসে বা আশেপাশে কখনই অষ্ট এর কোন ছাত্রছাত্রীকে তেমন উগ্রতা করতে দেখিনাই। হ্যা তাদের শেখার পড়ার আগ্রহ বেশিরভাগেরই কম কিন্তু তারা খুব কমই অভদ্র শিষ্টাচারহীন, অন্তত শিক্ষকদের সামনে। আমি এটা সন্দেহাতীতভাবে বলতে পারি যদি আপনি শিক্ষক হিসেবে বুয়েটের ছাত্রদের না পান, তাহলে আপনি প্রথমেই অষ্ট এর ছাত্রছাত্রীদের পেতে চাইবেন কোন সন্দেহ নেই। লেকচারারদের বেতনও এখানে সর্বাধিক, সব কিছু মিলিয়ে।</p>

 <p>এতক্ষণ তো বললাম, নদীর একদিকের কথা। অন্যপাশের একটা ভিউ শেয়ার করি। আমার অল্প কিছুদিনের ভার্সিটি জীবনে আমি শিক্ষকতা পেশাটাকে অনেক সম্মানের চোখে দেখি। নিজে এখনও কি মানের শিক্ষক হয়েছি, তা বলতে পারবনা। আমি চেষ্টা করি যাতে আমার কোন আচরণের কারণে কেউ কষ্ট না পায়। যারা এই পেশায় আসতে চান, তারা দয়া করে আর একবার একটু ভেবে দেখবেন কি, আসলেই শিক্ষকতাতে আসতে চান কিনা। আমি যেই প্রসঙ্গে বলতে চাচ্ছি, সেটা পরিষ্কার করার জন্য কয়েকটি প্রশ্ন করি ( যদিও সবগুলো পুরুষদের জন্য প্রযোজ্য, আবার উল্টোটাও ভেবে দেখা যেতে পারে )  -  </p>
 <ol>
 <li>আপনার কি প্রাইভেট ভার্সিটিতে পড়ানোকে, ছাত্রীদের সাথে প্রেম করার সুবর্ণ সুযোগ বলে মনে হয়?</li>
 <li>ছাত্রীর বিয়ের ঘটকালি করা, কুইজের উত্তর বা অফলাইন বলে দেয়াকে কি আপনি মহান দায়িত্ব হিসেবে মনে করেন?</li>
 <li>লিফটে, ক্লাসে বা ক্যাম্পাসে ছাত্রীদের সাথে অশোভনীয় আচরণ করাকে কি আপনার কাছে একটা মজার ব্যাপার মনে হয়?</li>
 <li>সহকর্মীদের ব্যাপারে বিস্তারিত না জেনে, খারাপ মনোভাব থাকলে সেটা যে কোন উপায়ে প্রমাণ করার জন্য নিজের মন আকুপাকু করে ?</li>
 </ol>

 <p><blockquote>উপরের কোন একটি প্রশ্নের উত্তরও যদি হ্যা হয়, তো ভাই আপনার জন্য একটাই কথা, শিক্ষকতায় এসেন না।</blockquote> সবার প্রতি সমান আচরণ যে করতে পারেনা- সে আর যাই হোক, যতই বিদ্বান হোক, শিক্ষক হবার যোগ্য না। হ্যা আমিও হয়ত এত যোগ্য না, কিন্তু এত নিচে অন্তত নামিনাই। আর আমার বুয়েটের কেউ এমন করছে আমার চোখের সামনে, আশেপাশের সবাই হাসাহাসি করছে যে বুয়েটিয়ানরা এমন করে, এইটা আমার জন্য সহ্য করা খুবই টাফ বেপার। দয়া করে এসব শিক্ষা আগে অর্জন করুন, লাগলে আগে বিয়ে করুন, তারপর এই চাকরিতে আসেন। যারা ছাত্রীদের সাথে প্রেম করতে চান, অথবা পাশ করার আগেই তাদের বিয়ে করার ইচ্ছা মনের মাঝে থাকে, তাহলে তাদের জন্য নিচের ছবিটা খুবই গুরুত্বপূর্ন। আশা করি সবার প্রতি ফেয়ার থাকবেন, সমানভাবে – কম বেশি না।</p>

 <blockquote>
 <img src="img/017/valobasha.jpg" />
 </blockquote>



 <p>BSADD ব্লগকে ধন্যবাদ এই সুন্দর উদ্যোগ নেয়ার জন্য, আমাদের আলাম্নাইরা এমন আরো সুন্দর পদক্ষেপ নিবেন এবং সবার মাঝে যোগসূত্র তৈরি করবেন এটাই কামনা। AUST সম্পর্কে যেকোনো তথ্য জানতে হলে বুয়েটিয়ান যারা আছে AUST, তাদের নক দিবেন, সবাই যথাসাধ্য সাহায্য করবে আমি আশা করি। আমি অবশ্যই করব যদি কখনো সেই সুযোগ আসে।</p>
  
  <p>লিখতে পারিনা, প্রথম লিখছি এভাবে। ভুলগুলো ক্ষমাসুন্দর দৃষ্টিতে দেখবেন। কাউকে আঘাত করে থাকলে দুঃখিত, আমি শুধু আমার ব্যাক্তিগত ধারণা-বিশ্বাস তুলে ধরার চেষ্টা করেছি। দোয়া রাখবেন, সাথে থাকবেন। কষ্ট করে পড়ার জন্য ধন্যবাদ।    </p>


